# 卷上
##　一之源
　　茶者，南方之嘉木也。一尺、二尺乃至数十尺；其巴山峡川有两人合抱者，伐而掇之(1)。其树如瓜芦，叶如栀子，花如白蔷薇，实如栟榈(2)，蒂如丁香，根如胡桃(原注：瓜芦木，出广州，似茶，至苦涩。栟榈，蒲葵之属，其子似茶。胡桃与茶，根皆下孕(3)，兆至瓦砾，苗木上抽。)
　　其字，或从草，或从木，或草木并。(原注：从草，当作“茶”，其字出《开元文字音义》(4)。从木，当作“[木茶]，其字出《本草》。草木并，作“荼”，其字出《尔雅》。)其名，一曰茶，二曰槚(5)，三曰蔎(6)，四曰茗，五曰荈(7)。(原注：周公云；槚，苦荼。”杨执戟(8)云：“蜀西南人谓荼曰蔎。郭弘农(9)云：“早取为荼，晚取为茗，或曰荈耳。”)。
　　其地，上者生烂石，中者生栎壤(原注：栎字当从石为砾)，下者生黄土。凡艺而不实(10)，植而罕茂。法如种瓜，三岁可采。野者上，园者次。阳崖阴林，紫者上，绿者次；笋者上，芽者次；叶卷上，叶舒次(11)。阴山坡谷者，不堪采掇，性凝滞，结瘕疾(12)。
　　茶之为用，味至寒，为饮最宜。精行俭德之人，若热渴、凝闷、脑疼、目涩、四肢烦、百节不舒，聊四五啜，与醍醐、甘露(13)抗衡也。采不时，造不精，杂以卉莽(14)，饮之成疾。茶为累也，亦犹人参。上者生上党(15)，中者生百济、新罗(16)，下者生高丽(17)。有生泽州、易州、幽州、檀州(18)者，为药无效，况非此者！设服荠苨(19)使六疾不瘳(20)。知人参为累，则茶累尽矣。
##　二之具
　　籯(1)：一曰篮，一曰笼，一曰筥(2)。以竹织之，受五升，或一斗、二斗、三斗者，茶人负以采茶也。(原注：籯，音盈，《汉书》所谓“黄金满籯，不如一经。”(3)颜师古(4)云：“籯，竹器也，容四升耳。”)
　　灶：无用突(5)者。
　　釜：用唇口者。
　　甑(6)：或木或瓦，匪腰而泥。篮以箅之，篾以系之(7)。始其蒸也，入乎箅；既其熟也，出乎箅。釜涸，注于甑中，(原注：甑，不带而泥之)。又以彀木枝三亚者制之，(原注：亚字当作桠，木桠枝也。)散所蒸芽笋并叶，畏流其膏。
　　杵臼：一名碓，惟恒用者为佳。
　　规：一曰模，一曰棬。以铁制之，或圆、或方、或花。
　　承：一曰台，一曰砧。以石为之。不然，以槐、桑木半埋地中，遣无所摇动。
　　襜(8)：一曰衣。以油绢或雨衫单服败者为之。以襜置承上，又以规置 襜上，以造茶也。茶成，举而易之。
　　芘莉(9)：一曰赢子，一曰蒡莨(10)，以二小竹，长三尺，躯二尺五寸，柄五寸。以篾织方眼，如圃人箩，阔二尺，以列茶也。
　　棨(11)：一曰锥刀。柄以坚木为之。用穿茶也。
　　扑：一曰鞭。以竹为之。穿茶以解茶也。
　　焙：凿地深二尺，阔二尺五寸，长一丈。上作短墙，高二尺，泥之。
　　贯：削竹为之，长二尺五寸。以贯茶焙之。
　　棚：一曰栈。以木构于焙上，编木两层，高一尺，以焙茶也。茶之半干，升下棚；全干，升上棚。
　　穿：江东、淮南剖竹为之；巴川峡山，纫谷皮为之。江东以一斤为上穿，半斤为中穿，四、五两为小穿。峡中以一百二十斤为上穿，八十斤为中穿，四五十斤为小穿。穿，旧作钗钏之“钏”字，或作贯“串”。今则不然，如“磨、扇、弹、钻、缝”五字，文以平声书之，义以去声呼之，其字，以“穿”名之。
　　育：以木制之，以竹编之，以纸糊之。中有隔，上有覆，下有床，旁有门，掩一扇。中置一器，贮塘煨火，令煴煴然(12)。江南梅雨时，焚之以火。(原注：育者，以其藏养为名。)
##　三之造
　　凡采茶，在二月，三月，四月之间。茶之笋者，竽烂石沃土，长四、五寸，若薇、蕨始抽，凌露采焉。茶之芽者，发于丛薄(1)之上，有三枝、四枝、五枝者，选其中枝颖拔者采焉。其日，有雨不采，晴有云不采；晴，采之、蒸之、捣之、焙之、穿之、封之、茶之干矣。
　　茶有千万状，卤莽而言，如胡人靴者，蹙缩然；(原注：京锥文也(2)。)犎牛臆者，廉襜然(3)；(原注：犎，音朋，野牛也。)浮云出山者，轮[囗禾]然(4)；轻飙拂水也。又如新治地者，遇暴雨流潦之所经；此皆茶之精腴。有如竹箨(5)者，枝干坚实，艰于蒸捣，故其形籭簁然(6)；有如霜荷者，茎叶凋沮，易其状貌，故厥状委悴然；此皆茶之瘠老者也。
　　自采至于封，七经目。自胡靴至于霜荷，八等。或以光黑平正言佳者，斯鉴之下也。以皱黄坳垤(7)言佳者，鉴之次也。若皆言佳及皆言不佳者，鉴之上也。何者?出膏者光，含膏者皱宿制者则黑，日成者则黄；蒸压则平正，纵之则坳垤；此茶与草木叶一也。茶之否臧(8)，存于口决。

# 卷中
## 四之器
　　风炉(灰承)：筥　炭挝　火筴　鍑　交床　夹 纸囊　碾(拂末)　罗合　则　水方　漉水囊　瓢　竹筴　鹾簋(揭) 　　碗　熟　盂　畚　札　涤方　滓方　巾　具列　都篮
　　风炉(含灰承)：以铜、铁铸之，如古鼎形。厚三分，缘阔九分，令六分虚中，致其污墁(1)。凡三足，古文书二十一字：一足云：“坎上巽下离于中(2)”；一足云：“体均五行去百疾”；一足云：“圣唐灭胡明年铸(3)。”其三足之间，设三窗，底一窗以为通风漏烬之所。上用古文书六字：一窗之上书“伊公”二字；一窗之上书“羹陆”二字；一窗之上书“氏茶”二字，所谓“伊公羹、陆氏茶(4)”也。置滞(土旁)[土臬]，于其内设三格：其一格有翟焉，翟者，火禽也，画一卦曰离；其一格有彪焉，彪者，风兽也，画一卦曰巽；其一格有鱼焉，鱼者，水虫也，画一卦曰坎。巽主风，离主火，坎主水，风能兴火，火能熟水，故备其三卦焉。其饰，以连葩、垂蔓、曲水、方文之类。其炉，或锻铁为之，或运泥为之。其灰承，作三足铁柈抬之。
　　筥：以竹织之，高一尺二寸，径阔七寸。或用藤，作木楦如筥形织之。六出圆眼。其底盖若莉箧(7)口，铄之。
　　炭挝：以铁六棱制之。长一尺，锐上丰中。执细头，系一小 ，以饰挝也。若今之河陇军人木吾(8)也。或作槌，或作斧，随其便也。
　　火筴：一名箸，若常用者，圆直一尺三寸。顶平截，无葱薹句鏁之属。以铁或熟铜制之。
　　鍑(音辅，或作釜，或作鬴)：以生铁为之。今人有业冶者，所谓急铁，其铁以耕刀之趄(10)炼而铸之。内抹土而外抹沙。土滑于内，易其摩涤；沙涩于外，吸其炎焰。方其耳，以令正也。广其缘，以务远也。长其脐，以守中也。脐长，则沸中；沸中，末易扬，则其味淳也。洪州(11)以瓷为之，莱州(12)以石为之。瓷与石皆雅器也，性非坚实，难可持久。用银为之，至洁，但涉于侈丽。稚则雅矣，洁亦洁矣，若用之恒，而卒归于铁也。
　　交床：以十字交之，剜中令虚，以支鍑也。
　　夹：以小青竹为之，长一尺二寸。令一寸有节，节以上剖之，以炙茶也。彼竹之筱(13)，津润于火，假其香洁以益茶味。恐非林谷间莫之致。或用精铁、熟铜之类，取其久也。
　　纸囊：以剡藤纸(14)白厚者夹缝之，以贮所炙茶，使不泄其香也。
　　碾(含拂末)：以桔木为之，次以梨，桑、桐、柘为之。内圆而外方。内圆，备于运行也；外方，制其倾危也。内容堕而外无余木。堕，形如车轮，不辐而轴焉。长九寸，阔一寸七分。堕径三寸八分，中厚一寸，边厚半寸。轴中方而执圆。其拂未，以鸟羽制之。
　　罗合：罗末，以合贮之，以则置合中。用巨竹剖而屈之，以纱绢衣之。其合，以竹节为之，或屈杉以漆之。高三寸，盖一寸，底二才，口径四寸。
　　则：以海贝、蜗蛤之属，或以铜、铁、竹匕(15)、策之类。则者，量也，准也，度也。凡煮水一升，用末方寸匕(16)”，若好薄者减之，故云则也。
　　水方：以稠榜木(原注，音胄，木名也。)槐、楸、梓等合之，其里井外缝漆之。受一斗。
　　漉水囊(17)：若常用者。其格以生铜铸之，以备水湿无有苔秽、腥涩之意；以熟铜、苔秽；铁，腥涩也。林栖谷隐者，或用之竹木。木与竹非持久涉远之具，故用之生铜，其囊，织青竹以卷之，裁碧缣以缝之，细翠钿以缀之，又作油绿囊以贮之。圆径五寸，柄一寸五分。
　　瓢：一曰牺、杓，剖瓠为之，或刊木为之。晋舍人杜毓(18)《荈赋》云：“酌之以匏”。匏，瓢也，口阔，胚薄，柄短。永嘉中，余姚人虞洪入瀑布山采茗，遇一道士云：“吾，丹丘子，祈子他日瓯牺之余，乞相遗也。”牺，木杓也。今常用以梨木为之。
　　竹筴：或以桃、柳、蒲葵木为之，或以柿心木为之。长一尺，银裹两头。
　　鹾簋(19)(含揭)：以瓷为之，圆径四寸，若合形。或瓶、或缶。贮盐花也。其揭，竹制，长四寸一分，阔九分。揭，策也。
　　熟盂：以贮熟水。或瓷、或砂。受二升。
　　碗：越州上，鼎州、婺州(20)次；岳州上，寿州、洪州次。或者以邢州(21)处越州上，殊为不然。若邢瓷类银，越瓷类玉，邢不如越一也；若邢瓷类雪，则越瓷类冰，邢不如越二也；邢瓷白而茶色丹，越瓷青而茶色绿，邢不如越三也。晋杜琉《荈赋》所谓：“器择陶拣，出自东瓯”。瓯，越州也，瓯越上。口唇不卷，底卷而浅，受半升以下。越州瓷、丘瓷皆青，青则益茶，茶作红白之色。邢州瓷白，茶色红；寿州瓷黄，茶色紫；洪州瓷褐，茶色黑；悉不宜茶。
　　畚(22)：以白蒲卷而编之，可贮碗十枚，或用筥。其纸帊以剡纸夹缝令方，亦十之也。
　　札：缉栟榈皮，以茱萸莫木夹而缚之，或截竹束而管之，若巨笔形。
　　涤方：以贮洗涤之余。用楸木合之，制如水方，受八升。
　　滓方：以集诸滓，制如涤方，处五升。
　　巾：以絁布(23)为之。长二尺，作二枚，互用之，以洁诸器。
　　具列：或作床，或作架。或纯木、纯竹而制之；或木或竹……，黄黑可扃(24)漆者。长三尺，阔二尺，高六寸。具列者，悉敛诸器物，悉以陈列也。
　　都篮：以悉设诸器而名之，以竹蔑，内作三角方眼，外以双蔑阔者经之，以单蔑纤者缚之，递压双经，作方眼，使玲成。高一尺五寸，底阔一尺，高二寸，长二尺四寸，阔二尺。

# 卷下
## 五之煮
　　不起　凡炙茶，慎勿于风烬间炙，熛焰如钻，使凉炎不均。特以逼火，屡其翻正，候炮出培塿状蟆背(1)，然后去火五寸。卷而舒，则本其始，又炙之。若火干者，以气熟止；日干者，以柔止。
　　其始，若茶之至嫩者，蒸罢热捣，叶烂而芽笋存焉。假以力者，持千钧杵亦不之烂，如漆科珠(2)，壮士接之，不能驻其指。及就，则似无穰骨也。炙之，则其节若倪倪如婴儿之臂耳。既而，承热用纸囊贮之，精华之气无所散越，候寒末之。(原注：末之上者，其屑如细米；末之下者，其屑如菱角。)
　　其火，用炭，次用劲薪(原注：谓桑、槐、桐、枥之类也)其炭曾经燔炙为膻腻所及，及膏木、败器，不用之。(原注：膏木，谓柏、松、桧也。败器，谓朽废器也。)古人有劳薪之味(3)，信哉！
　　其水，用山水上，江水中，井水下。(原注：《荈赋》所谓“水则岷方之注，挹(4)彼清流。”)其山水拣乳泉、石池漫流者上；其瀑涌湍漱，勿食之。久食，令人有颈疾。又水流于山谷者，澄浸不泄，自火天至霜郊以前(5)，或潜龙蓄毒于其间，饮者可决之，以流其恶，使新泉涓涓然，酌之。其江水，取去人远者。井，取汲多者。
　　其沸，如鱼目(6)，微有声，为一沸；缘边如涌泉连珠，为二沸；腾波鼓浪，为三沸 ；已上，水老，不可食也。初沸，则水合量，调之以盐味，谓弃其啜余，(原注：啜，尝也，市税反，又市悦反。)无乃[卤舀][卤监]而钟其一味乎，(原注：[卤舀]，古暂反。[卤监]，吐滥反。无味也。)第二沸，出水一瓢，以竹环激汤心，则量末当中心而下。有顷，势若奔涛溅沫，以所出水止之，而育其华也。
　　凡酌至诸碗，令沫饽均。(原注：字书并《本草》：“沫、饽，均茗沫也。”饽，蒲笏反。)沫饽，汤之华也。华之薄者曰沫，厚者曰饽，轻细者曰花，花，如枣花漂漂然于环池之上；又如回潭曲渚青萍之始生；又如晴天爽朗，有浮云鳞然。其沫者，若绿钱浮于水湄(7)；又如菊英堕于樽俎之中(8)。饽者，以滓煮之，及沸，则重华累沫，皤皤然若积雪耳(9)。《荈赋》所谓“焕如积雪，烨若春敷(10)”有之。
　　第一煮沸水，弃其沫，之上有水膜如黑云母，饮之则其味不正。其第一者为隽永，(原注：徐县、全县二反。至美者曰隽永。隽，味也。永，长也。史长曰隽永，《汉书》蒯通著《隽永》二十篇也。)或留熟盂以贮之，以备育华救沸之用，诸第一与第二、第三碗次之，第四、第五碗外，非渴甚莫之饮。凡煮水一升，酌分五碗，(原注：碗数少至三，多至五；若人多至十，加两炉。)乘热连饮之。以重浊凝其下，精英浮其上。如冷，则精英随气而竭，饮啜不消亦然矣。
　　茶性俭，不宜广，广则其味黯澹。且如一满碗，啜半而味寡，况其广乎！
　　其色缃也，其馨[上必下土右欠] 也，(原注：香至美曰[上必下土右欠]。[上必下土右欠]音使。)其味甘，槚也；不甘而苦，荈也；啜苦咽甘，茶也。
##　六之饮
　　翼而飞，毛而走，呿而言(1)，此三者俱生于天地间，饮啄以活，饮之时义远矣哉！至若救渴，饮之以浆；蠲忧忿(2)，饮之以酒；荡昏寐，饮之以茶。
　　茶之为饮，发乎神农氏(3)，闻于鲁周公(4)，齐有晏婴(5)，汉有杨雄、司马相如(6)，
　　吴有韦曜(7)，晋有刘琨、张载、远祖纳、谢安、左思之徒(8)，皆饮焉。滂时浸俗，盛于国朝，两都并荆俞(原注：俞，当作渝。巴渝也)间(9)，以为比屋之饮。
　　饮有粗茶、散茶、末茶、饼茶者。乃斫、乃熬、乃炀、乃舂，贮于瓶缶之中，以汤沃焉，谓之痷茶(10)。或用葱、姜、枣、桔皮、茱萸、薄荷之等，煮之百沸，或扬令滑，或煮去沫，斯沟渠间弃水耳，而习俗不已。
　　于戏！天育有万物，皆有至妙，人之所工，但猎浅易。所庇者屋，屋精极；所著者衣，衣精极；所饱者饮食，食与酒皆精极之；茶有九难：一曰造，二曰别，三曰器，四曰火，五曰水，六曰炙，七曰末，八曰煮，九曰饮。阴采夜焙，非造也。嚼味嗅香，非别也。膻鼎腥瓯，非器也。膏薪庖炭，非火也。飞湍壅潦(11)，非水也。非炙也。碧粉缥尘，非末也。操艰搅遽(12)，非煮也。夏兴冬废，非饮也。
　　夫珍鲜馥烈者，其碗数三；次之者，碗数五。若座客数至五，行三碗；至七，行五碗；若六人以下，不约碗数，但阙一人而已，其隽永补所阙人。

## 七之事
三皇：炎帝神农氏。
　　周：鲁周公旦，齐相晏婴。
　　汉：仙人丹丘子，黄山君，司马文园令相如，杨执戟雄。
　　吴：归命侯(1)，韦太傅弘嗣。
　　晋：惠帝(2)，刘司空琨，琨兄子兖州刺史演，张黄门孟阳(3)，傅司隶咸(4)，江冼马统(5)，孙参军楚(6)，左记室太冲，陆吴兴纳，纳兄子会稽内史俶，谢冠军安石，郭弘农璞，桓扬州温(7)，杜舍人毓，武康小山寺释法瑶，沛国夏侯恺(8)，余姚虞洪，北地傅巽，丹阳弘君举，乐安任育长(9)，宣城秦精，敦煌单道开(10)，剡县陈务妻，广陵老姥，河内山谦之。
　　后魏：琅邪王肃(11)。
　　宋：宋安王子鸾，鸾弟豫章王子尚(12)，鲍昭妹令晖(13)，八公山沙门谭济(14)。
　　齐：世祖武帝(15)。
　　梁：刘廷尉(16)，陶先生弘景(17)。
　　皇朝：徐英公勣(18)。
　　《神农食经》(19)：“荼茗久服，令人有力悦志”。
　　周公《尔雅》：“槚，苦荼”。
　　《广雅》云(20)：“荆巴间采叶作饼，叶老者，饼成以米膏出之。欲煮茗饮，先炙令赤色，捣末，置瓷器中，以汤浇覆之，用葱、姜、桔子芼之。其饮醒酒，令人不眠。”
　　《晏子春秋》(21)：“婴相齐景公时，食脱粟之饭，炙三戈、五卵茗菜而已。”
　　司马相如《凡将篇》(22)：“乌喙，桔梗，芫华，款冬，贝母，木檗，蒌， 草，芍药，桂，漏芦，蜚廉，萑菌，荈诧，白敛，白芷，菖蒲，芒消，莞椒，茱萸。”
　　《方言》：“蜀西南人谓荼曰蔎”。
　　《吴志.韦曜传》：“孙皓每飨宴，坐席无不悉以七胜为限，虽不尽入口，皆浇灌取尽。曜饮酒不过二升，皓初礼异，密赐茶荈以代酒。”
　　《晋中兴书》(23)：“陆纳为吴兴太守时，卫将军谢安尝欲诣纳，(原注：《晋书》以纳为吏部尚书。)纳兄子俶怪纳无所备，不敢问之，乃私蓄十数人馔。安既至，所设唯茶果而已。俶遂陈盛馔，珍羞必具。及安去，纳杖俶四十，云：‘汝既不能光益叔，奈何秽吾素业?’”
　　《晋书》：“桓温为扬州牧，性俭，每宴饮，唯下七奠柈茶果而已。”
　　《搜神记》(24)：‘夏侯恺因疾死，宗人字苟奴，察见鬼神，见恺来收马，并病其妻。著平上帻、单衣，入坐生时西壁大床，就人觅茶饮。“
　　刘琨《与兄子南兖州史演书》(25)云：“前得安州干姜一斤(26)，桂一斤，黄岑一斤，皆所须也。吾体中溃(原注：溃，当作愦。)闷，常仰真茶，汝可致之。”
　　傅咸《司隶教》曰：“闻南方有蜀妪作茶粥卖，为廉事打破其器具，后又卖饼于市，而禁茶粥以因蜀妪何哉?”
　　《神异记》(27)：“余姚人虞洪，入山采茗，遇一道士，牵三青牛，引洪至瀑布山，曰：‘予，丹丘子也。闻子善具饮，常思见惠。山中有大茗，可以相给，祈子他日有瓯牺之余，乞相遗也’。因立奠祀。后常令家人入山，获大茗焉。”
　　左思《娇女诗》(28)：“吾家有娇女，皎皎颇白皙。小字为纨素，口齿自清历。有姊字蕙芳，眉目灿如画。驰骛翔园林，果下皆生摘。贪华风雨中，倏忽数百适。心为荼荈剧，吹嘘对鼎[钅历]。”
　　张孟阳《登成都楼诗》(29)云：“借问扬子舍，想见长卿庐。程卓累千金，骄侈拟五侯。门有连骑客，翠带腰吴钩。鼎食随时进，百和妙且殊。披林采秋桔，临江钓春鱼。黑子过龙醢，吴馔逾蟹[虫胥]。芳荼冠六清，溢味播九区。人生苟安乐，兹土聊可娱。”
　　傅巽《七诲》：“蒲桃、宛柰，齐柿、燕栗，恒阳黄梨，巫山朱桔，南中荼子，西极石蜜。”
　　弘君举《食檄》：“寒温既毕,应下霜华之茗。三爵而终，应下诸蔗、木瓜、元李、杨梅、五味、橄榄、悬钩、葵羹各一杯。”
　　孙楚《歌》：“茱萸出芳树颠，鲤鱼出洛水泉。白盐出河东，美豉出鲁渊。姜桂茶荈出巴蜀，椒桔木兰出高。蓼苏出沟渠，精稗出中田。”
　　华佗《食论》(30)：“苦荼久食益意思。”
　　壶居士《食忌》(31)：“苦荼久食，羽化。与韭同食，令人体重。”
　　郭璞《尔雅注》云：“树小似栀子，冬生叶，可煮羹饮。今呼早取为荼，晚取为茗，或一曰荈，蜀人名之苦荼”。
　　《世说》(32)：“任瞻，字育长，少时有令名，自过江失志。既下饮，问人云：‘此为荼?为茗?’觉人有怪色，乃自申明云：‘向问饮为热为冷耳’。”
　　《续搜神记》(33)：“晋武帝时，宣城市人秦精，常入武昌山采茗，遇一毛人，长丈余，引精至山下，示以丛茗而去。俄而复还，乃探怀中桔以遗精。精怖，负茗而归。”
　　《晋四王起事》(34)：“惠帝蒙尘，还洛阳，黄门以瓦盂盛茶上至尊。”
　　《异荈》(35)：“剡县陈务妻，少与二子寡居，好饮茶茗。以宅中有古冢，每饮，辄先祀之。儿子患之，曰：‘古冢何知?徒以劳意！’欲掘去之，母苦禁而止。其夜梦一人云：‘吾止此冢三百余年，卿二子恒欲见毁，赖相保护，又享吾佳茗，虽泉壤朽骨，岂忘翳桑之报(36)！’及晓，于庭中获钱十万，似久埋者，但贯新耳。母告二子惭之，从是祷馈愈甚。”
　　《广陵耆老传》：“晋元帝时，有老妪每旦独提一器茗，往市鬻之。市人竞买，自旦至夕，其器不减。所得钱散路旁孤贫乞人。人或异之。州法曹絷之狱中。至夜老妪执所鬻茗器从狱牖中飞出。”
　　《艺术传》(37)：“敦煌人单道开，不畏寒暑，常服小石子，所服药有松、桂、蜜之气，所饮荼苏而已。”
　　释道该说《续名僧传》：“宋释法瑶，姓杨氏，河东人。元嘉中过江，遇沈台真君武康小山寺，年垂悬车。(原注：悬车，喻日入之候，指重老时也。《淮南子》(38)曰：“日至悲泉，爱息其马”，亦此意。)饭所饮荼。永明中，敕吴兴礼致上京，年七十九。”
　　宋《江氏家传》(39)：“江统，字应，迁愍怀太子洗马(40)，尝上疏谏云：‘今西园卖醯(41)、面、蓝子、菜、茶之属，亏败国体’”。
　　《宋录》：“新安王子鸾、豫章王子尚，诣昙济道人于八公山。道人设荼茗，子尚味之，曰：‘此甘露也，何言荼茗?’”。
　　王微《杂诗》(42)：“寂寂掩高阁，寥寥空广厦。待君竟不归，收领今就槚。”
　　鲍昭妹令晖著《香茗赋》。
　　南齐世祖武皇帝《遗诏》(43)：“我灵座上慎勿以牲为祭，但设饼果、茶饮、干饭、酒脯而已”。
　　梁刘孝绰《谢晋安王饷米等启》(44)：“传诏李孟孙宣教旨，垂赐米、酒、瓜、笋、菹、脯、酢、茗八种。气苾新城，味芳云松。江潭抽节，迈昌荇之珍。疆场擢翘，越葺精之美。羞非纯束野麋，裛似雪之驴；鲊异陶瓶河鲤，操如琼之粲。茗同食粲，酢类望柑。免千里宿春，省三月粮聚。小人怀惠，大懿难忘。”
　　陶弘景《杂录》：“苦荼，轻身换骨，昔旦丘子、黄山君服之。”
　　《后魏录》：“琅邪王肃，仕南朝，好茗饮、莼羹。及还北地，又好羊肉、酪浆。人或问之：‘茗何如酪?’肃曰：‘茗不堪与酪为奴’。”(45)
　　桐君录》(46)：“西阳、武昌、庐江、晋陵好茗，(47)皆东人作清茗。茗有饽，饮之宜人。凡可饮之物，皆多取其叶，天门冬、拔葜取根，皆益人。又巴东别有真茗茶(48)，煎饮令人不眠。俗中多煮檀叶并大皂李作荼，并冷。又南方有真瓜芦木、亦似茗，至苦涩，取为屑茶饮，亦可通夜不眠。煮盐人但资此饮，而交、广最重(49)，客来先设，乃加以香[上艹下毛]辈。”
　　《坤元录》(50)：“辰州溆浦县西北三百五十里无射山，云蛮俗当吉庆之时，亲族集会歌舞于山上。山多茶树。”
　　《括地图》(51)：“临遂县东一百四十里有茶溪(52)。”
　　山谦之《吴兴记》(53)：“乌程县西二十里，有温山(54)，出御荈。”
　　《夷陵图经》(55)：“黄牛、荆门、女观、望州等山(56)，茶茗出焉。”
　　《永嘉图经》：“永嘉县东三百里有白茶山”。(57)
　　《淮阴图经》：“山阳县南二十里有茶坡。”(58)
　　《茶陵图经》：“茶陵者，所谓陵谷生茶茗焉。”
　　《本草·菜部》：“苦荼，一名荼，一名选，一名游冬，生益州川谷，山陵道旁，凌冬不死。三月三日采，干。《注》云：‘疑此即是今[木茶]，一名茶，令人不眠。’《本草注》：“按，《诗》云：谁谓荼苦(61)，又云：堇荼如饴(62)，皆苦菜也。陶谓之苦茶，木类，非菜流。茗，春采，谓之苦[木茶](原注：‘途遐反。’)” (59)
　　《本草·木部》(60)：“茗：苦茶。味甘苦，微寒，无毒。主瘘疮，利小便，去痰渴热，令人少睡。秋采之苦，主下气消食。注》云：‘春采之’。”
　　《枕中方》：“疗积年瘘，苦荼、蜈蚣并炙，令香熟，等分，捣筛，煮干草汤洗，以敷之。”
　　《孺子方》：“疗小儿无故惊蹶，以苦茶、葱须煮服之。”

## 八之出
　　山南(1)：以峡州上(2)，(原注：峡州生远安、宜都、夷陵三县山谷(3)。)襄州、荆州次(4)，(原注：襄州生南漳县山谷(5)，荆州生江陵县山谷。)衡州下(6)，(原注：生衡山、茶陵二县山谷(7)。)金州、梁州又下(8)(原注：金州生西城、安康二县山谷(9)。梁州生褒城、金牛二县山谷(10)。)
　　淮南(11)：以光州上(12)，(原注：生光山县黄头港者，与峡州同。)义阳郡(13)、舒州次(14)，(原注：生义阳县钟山者(15)，与襄州同。舒州生太湖县潜山者(16)，与荆州同。)寿州下(17)，(原注：生盛唐县霍山者(18)，与衡州同。)蕲州(19)、黄州又下(20))。(原注：蕲州生黄梅县山谷，黄州生麻城县山谷，并与金州、梁州同也。)
　　浙西(21)：以湖州上(22)，(若生山桑、儒师二寺、白茅山悬脚岭(25)，与襄州、荆州、义阳郡同；生凤亭山伏翼阁原注：湖州生长城县(23)顾渚山谷(24)，与峡州、光州同；飞云曲水二寺(26)、啄木岭(27)，与寿州同。生安吉、武康二县山谷，与金州、梁州同。)常州次(28)，(原注：常州义兴县(29)生君山悬脚岭北峰下(30)，与荆州、义阳君同；生圈岭善权寺(31)、石亭山，与舒州同。)宣州、杭州、睦州、歙州下(32)，(原注：宣州生宣城县雅山(33)，与蕲州同；太平县生上睦、临睦(34)，与黄州同；杭州临安、于潜(35)二县生天目山(36)，与舒州同。钱塘生天竺、灵隐二寺(37)；睦州生桐庐县山谷；歙州生婺源山谷；与衡州同。)润州(38)、苏州又下(39)。(原注：润州江宁县生傲山(40)，苏州长洲生洞庭山(41)，与金州、蕲州、梁州同。)
　　剑南(42)：以彭州上(43)，(原注：生九陇县马鞍山至德寺、堋口(44)，与襄州同。)绵州、蜀州次(45)，(原注：绵州龙安县生松岭关(46)，与荆州同，其西昌、昌明、神泉县西山者(47)，并佳；有过松岭者，不堪采。蜀州青城县生八丈人山(48)，与绵州同。青城县有散茶、末茶。)邛州次(49)，雅州、泸州下(50)，(原注：雅州百丈山、名山(51)，泸州泸川者(52)，与金州同也。)眉州(53)、汉州又下(54)。(原注：眉州丹棱县生铁山者，汉州绵竹县生竹山者(55)，与润州同。)
　　浙东(56)：以越州上(57)，(原注：余姚县生瀑布泉岭曰仙茗，大者殊异，小者与襄州同。)明州(58)、婺州次(59)，(原注：明州鄮县生榆荚村(60)，婺州东阳县东白山(61)，与荆州同。)台州下(62)，(原注：台州始丰县(63)生赤城者(64)，与歙州同。)
　　黔中(65)：生思州、播州、费州、夷州(66)。
　　江西(67)：生鄂州、袁州、吉州(68)。
　　岭南(69)：生福州、建州、韶州、象州(70)。(原注：福州生闽方山山阴(71)。)其恩、播、费、夷、鄂、袁、吉、福、建、、韶、象十一州未详，往往得之，其味极佳。
##　九之略
　　其造具，若方春禁火(1)之时，于野寺山园丛手而掇，乃蒸、乃舂，乃复以火干之，则棨、扑、焙、贯、棚、穿、育等七事皆废。
　　其煮器，若松间石上可坐，则具列废。用槁薪、鼎[钅历]之属，则风炉、灰承、炭挝、火筴、交床等废。若瞰泉临涧，则水方、涤方、漉水囊废。若五人以下，茶可末而精者，则罗废。若援藟跻岩(2)，引絙入洞(3)，于山口灸而末之，或纸包、盒贮，则碾、拂末等废。既瓢、碗、筴 、札、熟盂、鹾簋悉以一筥盛之，则都篮废。但城邑之中，王公之门，二十四器阙一，则茶废矣。
##　十之图
　　以绢素或四幅、或六幅分布写之，陈诸座隅，则茶之源、之具、之造、之器、之煮、之饮、之事、之出、之略，目击而存，于是《茶经》之始终备焉。